# Ciasto marchewkowe

Zaczynałem eksperymentowanie od przepisu: https://poprostupycha.com.pl/przepis/ciasto-marchewkowe-przepis/.

Przepis można spokojnie skalować i np. zrobić `3/5` (= z 3 jajek) w keksówce. Porcję z 5 jajek piekę w okrągłej formie 24cm (w przepisie jest kwadratowa 24cm x 24cm).

## Składniki

#### Na ciasto
- dwie miski: większa i mniejsza
- ___265g mąki___ pszennej uniwersalnej
- ___12.5g___ BIO ___proszku do pieczenia___ 21g na 500g mąki lub ___8.9g___ gdy jest 15g na 500g mąki (to ważne żeby był BIO --- patrz [wnioski z eksperymentów](#bio-proszek-do-pieczenia))
- ok. ___1g wanilii mielonej___ (opcjonalnie)
- ok. ___2.5g___ (= 1 płaska łyżeczka) ___przyprawy do piernika___ (czystej przyprawy, takiej bez cukru; przeskalować, gdy z cukrem)
- ok. ___1.5g___ (= 1 płaska łyżeczka) cynamonu
- ok. ___400g obranej marchewki___ i startej / rozdrobnionej; obrana marchewka jest smaczniejsza
- ___5 jajek L___ (chyba mogą być też M)
- ___210g cukru białego___ (kryształ lub puder)
- ___125g oleju rzepakowego___

#### Na polewę (która jest całkowicie opcjonalna)
- ___60g___ miękkiego ___masła___
- ___112.5g cukru pudru___ (kryształ będzie raczej za duży)
- ___150g___ kremowego ___serka___ (może być puszysty) Twój Smak lub typu Philadelphia (jak masz inną ilość serka, to przeskaluj resztę składników)

## Przepis

#### Ciasto
1. Nastawiamy piekarnik na 180°C.
2. Formę do pieczenia smarujemy masłem na brzegach --- ciasto urośnie i troszeczkę opadnie --- to normalne i należy mu pomóc się ślizgać po ściankach (to nie biszkopt). (Masło od biedy można zastąpić olejem.)
3. Spód wykładamy papierem do pieczenia lub smarujemy masłem. (Masło od biedy można zastąpić olejem.)
4. Do ___mniejszej___ miski wsypujemy:
	- mąkę
	- BIO proszek do pieczenia
	- wanilię mieloną (opcjonalnie)
	- przyprawę do piernika
	- cynamon.
5. Mieszamy wszystko dokładnie trzepaczką.
6. Ścieramy obraną marchewkę na drobnych oczkach (lub rozdrabniamy w np. blenderze na kawałki około 2-3mm średnicy w przekroju) i dodajemy do miski. Marchewki nie ma co odsączać w tym przepisie.
7. Bierzemy ___większą___ miskę, wsypujemy cukier i wbijamy jajka.
8. Mocno ubijamy jajka z cukrem na [jasną puchową masę](#ubicie-jajek) (cukier nie musi się do końca rozpuścić).
9. Do jajek dodajemy olej i wszystko mieszamy dokładnie.
10. Do masy jajecznej wsypujemy całą zawartość drugiej miski (tzn. sypkie + marchewka).
11. Całość mieszamy do połączenia składników. Mieszamy nie za mocno i nie za długo, żeby nie odpowietrzyć masy za mocno.
12. Przelewamy ciasto do formy.
13. Wkładamy do piekarnika i pieczemy ___50 minut w 180°C___ bez termoobiegu (do suchego patyczka).
14. Po tym czasie ciasto wyjąć i studzić przykryte suchą ścierką kuchenną (nie chcemy, żeby za mocno wyschło; ale chcemy, żeby trochę wilgoci jeszcze oddało).

#### Polewa (całkowicie opcjonalna)
Ciasto bez polewy też jest pycha i polecam. Polewa to trochę wartości dodanej, ale i tak bez niej ciasto jest pyszne.

1. Do miski dać masło i cukier puder.
2. Wymieszać trzepaczką / zmiksować dokładnie na jednolitą, kremową masę. [Kolejność jest ważna, serek dajemy potem](#mieszanie-polewy).
3. Dodajemy serek i znów mieszamy / miksujemy na jednolitą kremową masę.
4. Wstawiamy masę do lodówki.
5. Gdy ciasto wystygnie, możemy nakładać masę.
6. Opcjonalnie:
	- kroimy ciasto poziomo na pół (na dwie warstwy = 2 blaty) i zdejmujemy górną
	- smarujemy równo dolną warstwę połową polewy
	- kładziemy górną warstwę z powrotem na dolną
	- resztę polewy dajemy na górę
7. Polewę rozsmarowujemy na górze ciasta.
8. Jest to całkowicie opcjonalne, ale można ciasto schłodzić w lodówce, aby polewa zastygła bardziej.

## Wnioski z eksperymentów

#### BIO proszek do pieczenia
: Zwykły proszek do pieczenia pozostawia charakterystyczny posmak. Dla mnie jest on mocno __gorzki w smaku__. Niektórym może nie przeszkadzać, ale serio czuć różnicę między tymi dwoma. BIO proszek nie ma fosforanów oraz chyba ma mniej sody. Użycie BIO proszku do pieczenia (który tylko trudniej zdobyć, bo jest w podobnej cenie co zwykły, a dalej to grosze), sprawia, że ciasto smakuje mniej sztucznie, nie jest gorzkie i rośnie bez problemów. Polecam z całego serduszka, odkąd na tym cieście to odkryłem, już zawsze będę używał BIO proszku do pieczenia, właśnie ze względu smaku.
: Używam __Lecker's Bio__ proszku do pieczenia, który ma skład: `Skrobia kukurydziana, kwas winowy (winian potasu 24,7%), soda oczyszczona`. Próbowałem innego Vitally Food BIO o składzie: `skrobia, substancje spulchniające: winiany potasu, węglany sodu; olej roślinny rzepakowy`, ale był podobny posmak jak przy zwykłym proszku do pieczenia, więc go nie polecam.

#### Ubicie jajek
: Jajka z cukrem potrzebują być ubite mocno, na jasną, puchową masę. Inaczej grozi to zakalcem / zakalcowatym ciastem, gdy się za słabo ubije. Naprawdę warto te parę minut nad tym spędzić.

### Mieszanie polewy
: Ważne jest, aby masło mieszać z cukrem bez serka. Cukier nie rozpuszcza się w maśle i pozwala rozbić masło i wymieszać go na jednolitą, kremową masę z cukrem. Gdy potem dodajemy serek i mieszamy, cukier rozpuszcza się (przynajmniej częściowo) w serku, ale masło już jest rozbite na drobne kawałki w kremowej konsystencji, dzięki czemu wmieszanie serka zajmuje bardzo mało czasu. Gdy mieszałem masło, cukier i serek razem, bardzo ciężko i długo było rozmieszać grudki masła --- musiałem ogrzać lekko masę, aby masło zrobiło się baaardzo miękkie i dopiero wtedy, powoli udało się zrobić jednolitą konsystencję. TL;DR: Dużo szybciej jest, jak serek daje się po wymieszaniu masła z cukrem.

### Olej nie jest potrzebny
: Ciasto rośnie, jest wilgotne i dalej pyszne, choć trochę suchawe, gdy nie da się oleju. Bardzo smaczne było wtedy posmarowane masłem.

## Eksperymenty

### 1.
- 263g mąki
- 177g oleju rzepakowego
- 215g cukru pudru
- bez przyprawy do piernika
Wyszło git, bardzo dobre

### 2.
- 410g marchewki
- 263g mąki
- 179g oleju
Wyszło sztos

### 3.
- 416g marchewki
- 216g cukru trzcinowego
- płaska łyżeczka przyprawy korzennej do piernika (~3g)
- płaska łyżeczka cynamonu (~2g)
- jakieś 2-3 szczypty wanilii mielonej
- 263g mąki uniwersalnej
- 179g oleju
- mała szczypta soli do jajek
- 5 jajek L (282g)
- bez proszku do pieczenia
Trochę zakalec wyszedł, ale nie aż tak bardzo mocno :(

### 4.
- 376g marchewki startej bez obierania
- 5 jajek L
- 1g wanilii
- 210g cukru trzcinowego
- 175g oleju rzepakowego
- 263g mąki pszennej uniwersalnej
- 2.6g przyprawy do piernika
- 1.7g startego całego cynamonu
- 8g proszku do pieczenia
Jajka były średnio ubite i średnio napowietrzone.
Masa jajeczna była dodana do reszty składników.
Pieczone 45 minut.
Wyszło gorzkie, innym raczej smakowało.

### 5. 3/5 porcji (jajka lekko ubite, cała forma chlebowa, marchew bez obierania)
- 240g marchewki startej bez obierania
- 3 jajka L
- mała szczypta soli do jajek
- 126g cukru trzcinowego
- 105g oleju
- 158g mąki pszennej uniwersalnej
- 1.7g przyprawy do piernika
- 1g cynamonu
- 0.7g wanilii
- 2.4g proszku do pieczenia
Marchewka była praktycznie bez smaku.
Jajka były lekko ubite i mało napowietrzone. Marchewka była starta nieobrana.
Masa jajeczna była dodana do reszty składników.
Pieczone 45 minut w formie chlebowej (długi prostokąt).
Wyrosło w piekarniku, ale ostatecznie wyszedł zbity zakalec i było mocno gorzkie.

### 6. 1/5 porcji (mocno ubite jajka, cała forma chlebowa, marchew bez obierania)
- 81.5g marchewki startej bez obierania
- 1 jajko L
- 42g cukru białego
- 35g oleju
- 53g mąki pszennej uniwersalnej
- 0.7g przyprawy do piernika
- 0.4g cynamonu
- 0.8g proszku do pieczenia
- 0.3g wanili
Marchewka była praktycznie bez smaku.
Jajka były mocno ubite i mocno napowietrzone. Marchewka była starta nieobrana.
Suche składniki (bez cukru, bo był w jajkach) zostały wymieszane dokładnie, potem dodana starta marchewka. **Suche składniki były dodane do masy jajecznej** - dużo szybciej się wymieszało wszystko.
Pieczone 62 minuty w formie chlebowej (długi prostokąt).
Wyszło trochę suchawe i cienkie, ale dalej jakby na granicy zakalca.

### 7. 1/5 porcji z BIO proszkiem do pieczenia (1/3 formy chlebowej, marchew bez obierania)
- 81.5g marchewki startej bez obierania
- 1 jajko L
- 42g cukru białego
- 36.6g oleju
- 53g mąki pszennej uniwersalnej
- 0.6g przyprawy do piernika
- 0.7g cynamonu
- 0.3g wanili
- 2.2g BIO proszku do pieczenia 21g/500g mąki
Marchewka była praktycznie bez smaku.
Jajka były mocno ubite i mocno napowietrzone. Marchewka była starta półobrana tzn. trochę obrana, trochę nie -- losowo.
Suche składniki (bez cukru, bo był w jajkach) zostały wymieszane dokładnie, potem dodana starta marchewka. **Suche składniki były dodane do masy jajecznej** - dużo szybciej się wymieszało wszystko.
Pieczone 50 minut w 1/3 formy chlebowej (długi prostokąt).
Wyszło lekko zakalcowate i bardzo oleiste. Nie było w ogóle gorzkie w smaku (yay!) i wyrosło dobrze. Zdecydowanie lepsze niż na zwykłym proszku do pieczenia.

### 8. 1/5 porcji z BIO proszkiem do pieczenia (1/3 formy chlebowej, mniej oleju, marchew bez obierania)
- 80g marchewki startej bez obierania
- 1 jajko L
- 42g cukru białego
- 25g oleju
- 53g mąki pszennej uniwersalnej
- 0.9g przyprawy do piernika
- 0.6g cynamonu
- 0.4g wanili
- 2.3g BIO proszku do pieczenia 21g/500g mąki

Jajka były mocno ubite i mocno napowietrzone. Marchewka była starta bez obierania.
Suche składniki (bez cukru, bo był w jajkach) zostały wymieszane dokładnie, potem dodana starta marchewka. **Suche składniki były dodane do masy jajecznej** - dużo szybciej się wymieszało wszystko.
Pieczone 50 minut w 1/3 formy chlebowej (długi prostokąt).
Wyszło wilgotne w środku, jakby lekko zakalcowate, ale bardzo smaczne. Nie było w ogóle gorzkie w smaku (yay!) i wyrosło dobrze.

### 9.
- ok. 400g marchewki
- 5 jajek L
- 210g cukru białego kryształ
- 125g oleju
- 265g mąki pszennej uniwersalnej
- 1g wanilii
- 2.5g przyprawy do piernika
- 1.5g cynamonu
- 12.5g BIO proszku do pieczenia 21g/500g mąki
- Polewa:
	- 60g miękkiego masła
	- 112.5g cukru pudru
	- 150g kremowego, puszystego serka Twój Smak

Jajka były mocno ubite i mocno napowietrzone. Marchewka była starta obrana.
Suche składniki (bez cukru, bo był w jajkach) zostały wymieszane dokładnie, potem dodana starta marchewka. **Suche składniki były dodane do masy jajecznej** - dużo szybciej się wymieszało wszystko.
Pieczone 50 minut w tortownicy 24cm średnicy.
Wyszło wilgotne w środku, jakby lekko zakalcowate. Nie było w ogóle gorzkie w smaku i wyrosło dobrze. Bardzo smaczne było, dostałem kilka próśb o przepis.

### 10. inny bio proszek (Vitally Food BIO)
Cisto miało posmak jak po zwykłym proszku do pieczenia, nie polecam tego proszku.
